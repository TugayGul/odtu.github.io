7.5 kW Sabit Mıknatıslı Tümleşik Modüler Motor Sürücü Sistemi Geliştirilmesi
Development of a 7.5 kW Permanent Magnet Integrated Modular Motor Drive System

Bütçe: 150,000 TL

Tarihler: 15.10.2017 - 15.12.2019

Bu projenin amacı ayrı ayrı paketlenen motor ve motor sürücüsünün tek bir paket altında birleştirilerek tümleşik modüler motor sürücü (Integrated modular motor drive, IMMD) sisteminin hayata geçirilmesi olarak planlanmıştır. Böylelikle, boyut avantajları, arıza toleranslı yapıları ve modülerlik sayesinde havacılık/uzay, otomotiv ve savunma sanayi gibi alanlardaki motor sürücü sistemlerinde önemli avantajlar sağlayacağı beklenmektedir. Ayrıca, son yıllarda giderek popülerleşen, yenilikçi transistörlerden Galyum-Nitrat (GaN) transistörlerin kullanılmasıyla, verim ve güç yoğunluğunda artış hedeflenmiştir. 

Projede 8 kW gücünde, 600 rpm dönüş hızında, doğrudan sürüş uygulamaları için uygun sabit mıknatıslı bir motor, ve her biri 2 kW gücünde dört adet GaN tabanlı motor sürücü evirici geliştirilmiş, ürettirilmiş ve testleri başarıyla tamamlanmıştır. Ayrıca, bu dört motor sürücü modülünü kontrol etmek üzere, motora entegre çift çekirdekli bir mikro-denetleyici içeren motor sürücü kontrol kartı geliştirilmiştir.

GaN tabanlı motor sürücü, anma gücünde (2 kW) test edilmiş, 40 kHz anahtarlama frekansında, 300 V DC bara geriliminde, %98.7 verime ulaşmıştır. Motor sürücünün güç yoğunluğu 2.8 kW/lt olarak gerçekleşmiştir. Ayrıca, motor sürücüler DC bara üzerinde seri ve paralel olarak çalıştırılmış, bu durumlarda oluşan akım-gerilim dengesizlikleri incelenmiştir. Seri ve paralel bağlı modüllerde faz kayması tekniği kullanılarak, kapasitör gerilim dalgalanmalarının azaltılabileceği, böylelikle kapasitör boyutunun da küçültülebileceği gösterilmiştir.

Geliştirilen motor,  değişik hız ve yük koşulları altında test edilmiştir. Motora uygulanan testler neticesinde % 96 verim elde edilmiştir. Motor sürücü ile uyumlu bir şekilde bağımsız dört stator sargı grubundan oluşan motorda böylelikle, arıza dayanıklılığı ve modülerlik elde edilmiştir.

Geliştirilen bu prototip ürün sayesinde tümleşik motor sürücüler, modülerlik, GaN tabanlı motor sürücüler ve sabit mıknatıslı motorlar üzerine yapılacak ilerideki çalışmalar için büyük bir bilgi birikimi elde edilmiştir.
![pcb1](immd1.jpg)
![pcb2](immd2.jpg)
![pcb3](immd3.png)
